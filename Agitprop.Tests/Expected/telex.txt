Felfejtette a HVG az orosz befolyásolási kísérlet magyar szálait Két francia és egy Budapestről szerkesztett weboldal került az európai titkosszolgálatok látókörébe. A szálak a Mi Hazánkhoz vezetnek, de a Visegrád Post nevű oldalt üzemeltető cégnek miniszterként Kásler Miklós is juttatott némi pénzt a saját keretéből – írta a hvg360.A lap megbízható forrásból megtudta: több európai kémelhárító szerv, köztük a magyar kémelhárítás is koordináltan dolgozott össze, ennek keretében leplezték le a Voice of Europe weboldalt, ami orosz pénzből terjesztette az orosz propagandát Csehországban.Magyarországon a Visegrád Post került a titkosszolgálatok látókörébe. Ez az oldal angol, német és francia nyelvű, Almássy Ferenc a főszerkesztője, és egyetlen főállású szerzője is. A Visegrád Post önmaga bemutatásakor – a magyar mellett a cseh, a lengyel és a szlovák viszonyokat térképezi fel – elismerte, hogy kapott pénzt a magyar állam forrásaiból, egészen pontosan négymillió forintot. A HVG-nek azonban egyelőre nem válaszolt arra a kérdésre, hogy kapott-e pénzt az oroszoktól. A francia–magyar állampolgárságú Almássyval jó viszonyt ápoló, Budapesten élő újságíró, Nicolas de Lamberterie került még az elhárító szervek látókörébe.Lamberterie tavaly augusztusban részt vett azon a konferencián, amit a Mi Hazánk szervezett, és ahol a résztvevők büszkén hirdették, hogy céljuk egy olyan új európai politikai szövetség létrehozása, amelynek végén az Európai Parlamentben egy új frakció jöhet létre.