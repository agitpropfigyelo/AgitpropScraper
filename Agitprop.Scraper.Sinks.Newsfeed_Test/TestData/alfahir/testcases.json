[
    {
        "HtmlPath": "TestData/alfahir/1.html",
        "ExpectedContent": {
            "SourceSite": "Alfahir",
            "PublishDate": "2025-01-08T17:01:05+01:00",
            "Text": "Ezúttal egy 85 éves bácsit vertek félholtra az otthonában Egyre gyakoribb, hogy idős emberekre rontanak rá a házukban. Bács-Kiskun Vármegyei Főügyészség életveszélyt okozó testi sértés és minősített rablás bűntette miatt vádat emelt egy testvérpárral szemben. Az elkövetők az otthonában rátörtek a 85 éves férfira, brutálisan bántalmazták, elvették 400.000 forintját, majd életveszélyes sérülésekkel magára hagyták - írja az Ügyészség honlapja. A vádirat szerint a kiskunhalasi testvérpár – a büntetett előéletű fiatalabb testvér felvetése alapján – 2023. szeptember 22-én, kilátástalan anyagi helyzetük megoldása érdekében, elhatározták, hogy betörnek az idős, nehézkesen mozgó sértetthez. A testvérek átmásztak a kerítésen, majd először a nyitott melléképületekben néztek szét, de mivel ott számukra értékkel bíró tárgyat nem találtak, a kutatást a házban folytatták. Ennek zajára felébredt a sértett, nem ijedt meg a vádlottaktól, kérdőre vonta őket. Válaszul a testvérek odaléptek a sértett ágyához és ököllel ütlegelni kezdték az idős férfit, aki az ágyról is leesett és ugyan fel tudott állni, de a váratlan, sorozatos, nagy erejű ütésekkel szemben nem tudott védekezni. A testvérek ellökték a sértettet, aki ismét elesett és beütötte a fejét a járólapba. Ezután az elkövetők letépték a sértett karján lévő gondosórát, elvették a telefonját. Átkutatták a házat, a sértett pénztárcájából kivettek 400.000 forintot, majd távoztak. A bántalmazás következtében az idős áldozat súlyos, életveszélyes sérüléseket szenvedett, életét az idejében érkezett orvosi ellátás és kórházi gyógykezelés mentette meg. A főügyészség a letartóztatásban lévő testvéreket életveszélyt okozó testi sértés bűntettével és a bűncselekmény felismerésére vagy elhárítására idős koránál fogva korlátozottan képes személy sérelmére elkövetett rablás bűntettével vádolja és velük szemben szabadságvesztés büntetés kiszabását indítványozta. Fuldoklik a vidék a bűn áradatában Az elmúlt években növekedett az erőszakos bűncselekmények száma, a korábbiakhoz képest szokatlanul gyakran érkezik hír hasonló brutális támadásról. Novemberben egy 85 éves veszprémi nénit gyilkoltak meg saját otthonában. Augusztusban Pécsen egy 94 éves embert öltek meg, majd rágyújtották a házát. Ugyanebben a hónapban Öcsödön egy 16 éves fiú 10 éves öccse szeme láttára vert agyon egy 85 éves bácsit, Jánoshalmán, egy 80 éves néni életét oltották ki a saját házában. A pénz az öcsödi és jánoshalmai gyilkosnak is kábítószerre kellett. Mindkét áldozat házát kamera figyelte. Az elkövetők valószínűleg tisztában voltak ezzel, ám ez sem tartotta vissza őket. Az Országgyűlésben Lukács László, a Jobbik frakcióvezetője október 7-i felszólalásában szembesítette a kormányt \"a bűnözés és a kábítószer járványszerű terjedésével\". A \"vidék kormányának\" 14-ik évében éppen a leszakadó, szegényebb vidéki régiók fuldoklanak a bűnözés áradatában\" - mutatott rá a politikus. (Kép: Pxhere)"
        }
    }
]
