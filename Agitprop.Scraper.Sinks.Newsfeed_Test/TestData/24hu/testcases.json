[
    {
        "HtmlPath": "TestData/24hu/1.html",
        "ExpectedContent": {
            "SourceSite": "Huszonnegy",
            "PublishDate": "2025-01-28T19:20:41Z",
            "Text": "„Ma összenőtt, ami összetartozik” – írta Magyar Péter, miután együtt szavazott a fővárosi szakbizottságban a baloldal és a Fidesz A fővárosi Tulajdonosi bizottság mai ülésén sem a kormánypárti, sem a Karácsony Gergelyt támogató ellenzéki pártok képviselői nem támogatták a fővárosi cégvezetők újrapályáztatásáról szóló tiszás javaslatot. Magyar Péter, a Tisza Párt elnöke mindezt úgy kommentálta, hogy szakbizottsági ülésen „ma összenőtt, ami összetartozik”. A Fidesz és az óellenzéki pártok kéjes örömmel szavazták le azt a pályázati kiírást, amely lehetővé tette volna az eddigi budapesti mutyik lezárását és a nagy fővárosi cégek (mint pl. a BKV és a BKK, valamint a Budapesti Közművek Zrt.) vezetőinek transzparens, piaci módon történő kiválasztását – állította Magyar, aki szerint nem először fordul elő, hogy a Fidesz, a DK, az MSZP és a Párbeszéd képviselői „összejátszanak és a fővárosi polgárok érdekével ellentétesen szavaznak”. Azt ígérte, pártja képviselői a holnapi közgyűlésen „erős jelzést küldenek a hatalmi elit levitézlett tagjainak”. Magyar azt nem fejtette ki, hogy ez mit jelent, de azt megismételte, hogy a mini-Dubaj projekt kapcsán képviselői támogatni fogják a főpolgármester javaslatát, hogy a főváros éljen az elővásárlási jogával Rákosrendezőn. Vitézy Dávid, a Podmaniczky Mozgalom fővárosi frakcióvezetője a Facebookján arról posztolt, hogy képviselői támogatták a fővárosi cégvezetők újrapályáztatását – ahogy arról a decemberi közgyűlésen megállapodtak –, de a javaslatot a DK kezdeményezésére a baloldali képviselők a Fidesszel közösen levették napirendről. Vitézy ezt elszomorítónak tartja. A választók nem azért szorították kisebbségbe a várost korábban vezető MSZP-DK-Párbeszéd koalíciót a Közgyűlésben, hogy átlátható szempontok szerint kiválasztott szakemberek helyett továbbra is kizárólag általuk delegált cégvezetők vigyék tovább a fővárosi közszolgáltatásokat – fogalmazott. A Tisza és a Podmaniczky Mozgalom a ciklus eleje óta amellett kardoskodik, hogy a fővárosi cégvezetők munkáltatói joga a főpolgármestertől a közgyűléshez kerüljön. Karácsony sokáig amellett érvelt, hogy a közszolgáltatások működtetéséért a főpolgármester felel, ezért erről a jogáról nem hajlandó lemondani, de 2025-ös költségvetés elfogadásáért cserébe a tiszások és Vitézyék kérésének megfelelően módosították a szervezeti és működési szabályzatot."
        }
    }
]