Kiélezett küzdelmet hozott a felvidéki államfőválasztás első fordulója A szombaton tartott szlovákiai államfőválasztás szavazatainak 90,77 százalékos feldolgozottsága mellett Ivan Korcok korábbi külügyminiszter 40,3 százalékon áll és így átvette a vezetést Peter Pellegrinitől, a szlovák parlament és a második legnagyobb kormánypárt, a Hang (Hlas-SD) elnökétől, aki szorosan a második a feldolgozott voksok 38,4 százalékával – adta hírül az MTI. Bár a szoros eredmények miatt a sorrend elvben még igen, de az arányok érdemben már nem változhatnak, így már biztos, hogy az államfőválasztás április 6-án esedékes második fordulójába ők ketten kerülnek. A vonatkozó szabályozás szerint az államfőválasztás második fordulójában a győzelemhez már nem kell megszerezni az összes szavazásra jogosult választópolgár szavazatának legalább felét, hanem elégséges a szavazáson résztvevők többségének voksa. Az államfőválasztáson kilenc jelöltre lehetett szavazni. A szavazatok 85,61 százalékos feldolgozottsága mellett, a választáson induló többi hét jelölt közül még négyen szereztek 1 százalékot meghaladó szavazatot. Így a harmadik helyen Stefan Harabín, a legfelsőbb bíróság korábbi elnöke végzett a feldolgozott voksok 12 százalékával, a negyedik helyen a felvidéki magyar párt, a Magyar Szövetség elnöke és köztársaságielnök-jelöltje, Forró Krisztián végzett a voksok 3,3 százalékát megszerezve. Őt az ötödik helyen Igor Matovic, korábbi miniszterelnök követi a voksok 2,2 százalékával, illetve hatodikként Ján Kubis, korábbi külügyminiszter, aki a voksok 1,9 százalékát szerezte meg. A részvételi arány egyelőre 50 százalékosnak mutatkozik. Ez nem számít különösebb meglepetésnek, tekintve, hogy az utóbbi néhány államfőválasztás alkalmával is 40 és 50 százalék között alakult. Nyitókép: MTI/Bruzák Noémi A Twitter- és Telegram-csatornáinkra feliratkozva egyetlen hírről sem maradsz le! 